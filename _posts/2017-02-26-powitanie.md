---
title: Powitanie
tags:
  - droga do pierwszej pracy
id: 34
layout: post

categories:
  - dajsiepoznac2017
date: 2017-02-26 22:32:51
---
Nazywam się Arkadiusz, lat 24, pracuję jako front-end developer od początku 2016, obecnie w trybie zdalnym. Przez kawał swojego życia tworzyłem muzykę rockową i elektroniczną, a także prowadziłem bloga, na którym wrzucałem recenzje swoich ulubionych lub wartych polecenia płyt z przeróżnych gatunków muzycznych.

Zawsze starałem się napisać je w sposób ciekawy dla czytelnika, opisując subiektywne wrażenia z odsłuchu i obiektywną warstwę muzyczną zostawiając jednak dla odbiorcy nutę tajemnicy, aby zachęcić go do przesłuchania krążka

Były to czasy technikum informatycznego (które dało mi solidne podstawy programowania) a później studiów, na których zacząłem zastanawiać się poważnie nad tym, co chcę w życiu robić. Rzeczywistość zweryfikowała karierę muzyka, ale w jakimś stopniu kreatywna praca to coś, do czego zawsze chciałem dążyć.

Mimo, że chwilowo wyrzuciłem muzykę na dalszy plan, to potrzeba pisania na jakiś konkretny temat została a ostatnimi czasy potęgowała się, tak więc pewnego wieczoru po sesji z IDE wpadłem na pomysł założenia własnego bloga i nie tracąc czasu na zbędne przemyślenia po prostu otworzyłem Google Docs.

Akurat zbiegło się to w czasie z konkursem Daj Się Poznać pana Aniserowicza, o którym nie wiedziałem w trakcie pisania pierwszych kilku postów. Dobrze się złożyło, bo konkurs zapowiada się naprawdę ciekawie i widzę w nim świetną okazję, aby dotrzeć do trochę szerszego grona odbiorców.

### O czym będę pisał?

Oprócz relacji z tworzenia projektu konkursowego ? Z moich obserwacji wynika, że w polskiej sieci brakuje czegoś takiego jak juniorskie spojrzenie na programowanie, branżę, pracę i dążenia do doskonałości wiedząc jeszcze bardzo niewiele. Istnieje sporo blogów i kanałów na YouTube skierowanych do początkujących programistów (kodu.je, blog pana Aniserowicza, kodilla…) ale są one tworzone przez doświadczonych specjalistów z latami bagażu doświadczeń. O ile niesie to ze sobą oczywiste zalety, jedyną wadą jest to, że osoby takie piszą z kompletnie innego punktu widzenia niż ktoś, kto dopiero te doświadczenia zbiera. Dlatego też na tej stronie chciałbym zawrzeć porady, spostrzeżenia anegdoty, historie, artykuły programistyczne i źródła dla wszystkich początkujących z perspektywy początkującego, który jednak ma już za sobą pierwszą pracę, praktyki, kilka rekrutacji, kilka ukończonych projektów komercyjnych zarówno w pojedynkę jak i w grupie oraz studia informatyczne.

**Bierzcie też pod uwagę, że nie czytacie wpisów Douglasa Crockforda, tylko mnie, junior developera i nie wszystko co napiszę musi pokrywać się w 100% z rzeczywistością i być w 100% prawdą w każdej życiowej sytuacji. Nikt nie jest nieomylny.**

Będę tutaj zamieszczał również relacje z tworzenia projektu konkursowego, jakim będzie wtyczka do przeglądarki Google Chrome zmieniająca domyślny widok speed dial. Tak, tak, wiem, takich wtyczek jest mnóstwo - ale żadna z nich nie spełniła moich oczekiwań w stu procentach. A skoro przeglądarka to aplikacja, w której spędzam 90% czasu na komputerze postanowiłem wziąć sprawy w swoje ręce i wzorując się na rozwiązaniu z Opery stworzyć swoje własne, łatwo edytowalne rozszerzenie, które postaram się opublikować w Chrome Store.

Oprócz tego mam zaplanowaną serię postów opisujących moją drogę do pierwszego etatu jako front end developer, którą polecam wszystkim juniorom, lub tym, którzy jeszcze zastanawiają się nad tym, co chcą w życiu robić.

Mam nadzieję, że content okaże się warty czytania i polecania.  Zapraszam do śledzenia postów!

PS. za wszelkie błędy techniczne, gramatyczne i ortograficzne z góry przepraszam: blog powstawał w szybkim tempie przez trzy dni a deadline rejestracji do konkursu zbliżał się nieubłaganie.

_Arkadiusz_